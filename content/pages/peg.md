---
title: "PEG"
---

L'Agesci ha scelto di fondare la propria azione educativa su un **sistema di progetti** che nasce dalla base e che si fonda sulla **partecipazione**. A differenza di quanto accade in altre associazioni, i Capi dell'Agesci non seguono direttive educative calate dall'alto: _ciascuno può dire la sua e, attraverso il voto espresso nelle assemblee, approvare o modificare le strategie o i progetti elaborati a ogni livello_, direttamente o tramite propri delegati.

Il sistema delineato nello Statuto prevede che i progetti o le strategie dei vari livelli associativi si integrino tra loro, garantendo la centralità della Comunità Capi nella progettazione dell'intervento educativo. I progetti di zona, e i sistemi di progettazione della regione e del nazionale sono infatti tutti contribuiti **educazionali**, ossia a servizio dell'educazione. L'unico progetto battezzato **educativo** è quello elaborato dalla Comunità Capi, mirato e dedicato alle esigenze delle ragazze e dei ragazzi. L'Associazione ritiene fondamentale il **Progetto Educativo**, tanto da prevedere la sua elaborazione e gestione come compito prioritario e necessario della Comunità Capi.

Il **Progetto Educativo**, ispirandosi ai principi dello scautismo e al Patto Associativo, individua, a fronte delle **esigenze educative** emergenti dall’analisi dell’ambiente in cui il Gruppo opera, le **aree di impegno prioritario** per il Gruppo e indica i conseguenti **obiettivi** e **percorsi educativi**.

Questo Progetto ha la funzione di aiutare i Capi a realizzare una proposta educativa più incisiva: orienta l'azione della Comunità Capi, favorisce l'unitarietà e la continuità della proposta educativa
nelle diverse Unità, agevola l'inserimento della proposta dell'Associazione nella realtà locale. A tal fine il Progetto Educativo viene periodicamente verificato e rinnovato dalla Comunità Capi.

[Consulta il Progetto Educativo del Mirandola 1 (2024-2026)](/docs/peg.pdf)
